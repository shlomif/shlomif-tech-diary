<p>
כבר זמן רב לא כתבתי בבלוג הזה, ואני מקווה שלא התייאשתם ממנו לחלוטין. רשומה
זאת מוקדשת לפעילויות קוד פתוח שהיו או יהיו בארץ שנכחתי בהן. הראשונה היא
<a href="http://www.cs.tau.ac.il/telux/lin-club_files/Elizabeth-Sterling-ApachePresentation.odp">ההרצאה
שאליזבת סטרלינג נתנה על אפאצ'י</a>
ביום ראשון שעבר בתלוקס. בניגוד למרבית ההרצאות הקודמות, הרצאה זו ניתנה באנגלית, משום שאליזבת
עדיין לא מדברת עברית היטב. ההרצאה הייתה מאוד מעניינת, מהנה ולפעמים מצחיקה, ועלו שם מספר דיונים
על נושאים שונים. אחרי ההרצאה, הלכנו לבית קפה סמוך כדי לאכול, לשתות ולדבר. כאשר הלכנו לשם ביחד עם
אליזבת, היינו חמישה אנשים, אבל אחרי שהגענו לקפה הצטרפו אלינו עוד שלושה אנשים שנכחו בהרצאה.
</p>

<p>
אליזבת הסכימה לתת הרצאה נוספת ב-11 במרץ, הפעם על עורך הטקסט Emacs, ואני מקווה שגם זאת תהיה מוצלחת.
</p>

<p>
ביום שלישי נתתי <a href="http://www.shlomifish.org/lecture/joel-test/">הרצאה לשוחרי הפייתון הישראליים</a>
על
<a href="http://hebrew.joelonsoftware.com/Articles/TheJoelTest.html">"מבחן יואל"</a>.
את השקפים להרצאה הכנתי על סמך התרגום העברי, שהעברתי לפורמט של שקפים תוך כדי תיקון מספר שגיאות. ההרצאה
הלכה בסדר, ועלו מספר דיונים. אולם, מספר קטן מאוד של אנשים באו למפגש הזה יחסית לשני המפגשים הקודמים של
הפייתונאים. באותו מפגש, עמית ארונוביץ' העביר הרצאה על argsparse, שהייתה די מעניינת.
</p>

<p>
לבסוף, אני רוצה להעביר את תשומת לבכם
<a href="http://shlomif.livejournal.com/37402.html">להצעת
החוק הישראלית לתיקון צנזורה באינטרנט</a>,
שכדאי לעורר רעש נגדה, אז בבקשה הפיצו את השמועה.
</p>

