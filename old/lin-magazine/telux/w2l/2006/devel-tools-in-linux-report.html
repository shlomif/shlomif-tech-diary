<p>
אתמול התקיימה ההרצאה "כלי פיתוח בלינוקס" של גלעד בן יוסף במסגרת סדרת
<a href="http://welcome.linux.org.il/">ברוכים הבאים ללינוקס</a>
של
<a href="http://www.cs.tau.ac.il/telux/">מועדון הלינוקס התל אביבי</a>.
בניגוד להרצאות קודמות דאגתי הפעם לכיסוי יחצ"ני נרחב יחסית
(כמו בפורומים של תפוז ושל Ynet) ולכן באו אנשים רבים להרצאה (20 לפחות) וההרצאה הייתה מוצלחת.
</p>

<p>
גלעד נתן הרצאה מצוינת, וגם אני נהניתי ממנה מאוד אף שכבר הכרתי את החומר. אחת הבדיחות
הטובות ביותר שלו היו ש"בד"כ במסגרת האוניברסיטה אין סיבה שלא תרצו להשתמש בדגל -g כדי להוסיף מידע לניפוי שגיאות לתוכנית, אלא אם כן אתם רוצים להכניס את קובץ ההרקצה לדיסק-און-קי שבו יש לכם שירים רבים של כריסטינה אגילרה, שאתם לא רוצים למחוק, ואז אתם צריכים קובץ הרצה קטן יותר." :-).
</p>

<p>
גלעד סיים את ההרצאה כשעה אחרי תחילתה כך שלא היינו צריכים הפסקה, ואז ענה לשאלות מהקהל. מספר רב של אנשים יחסית לקחו מדבקות ודיסקים שחילקתי. אז בפעם הראשונה בסדרה הזאת, הלכו אנשים לבית קפה אחרי ההרצאה, והיינו שם ארבעה.
</p>

<p>
ההרצאה הבאה והאחרונה בסדרה תהיה "תהליך ההתקנה של לינוקס" ביום ראשון בשבוע הבא, וייתן אותה זוהר, שהוא מרצה חדש בתלוקס. בכוונתי לפרסם גם אותה עם כיסוי רחב כדי שיבואו אנשים רבים. כרגע איש לא התנדב לתת הרצאות רגילות אחרי תום הסדרה. יש לי מספר רעיונות למלא כיצד למלא את החסר, אבל הרצאות מהשורה תהיינה טובות יותר, כך שחברה, בבקשה התנדבו!
</p>
