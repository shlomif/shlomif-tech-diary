זהו סיכום של מה שקרה בהרצאת הבזק של מועדון הלינוקס התל-אביבי, שהיא ההרצאה
הראשונה של סדרת ברוכים הבאים ללינוקס. בין השאר מהזוית האישית שלי, אך גם מסקנות כלליות. לפגישה קדמו מספר רב של הכנות, וביניהן העברת דיסקים, מדבקות, גלויות,
פוסטרים, כתיבת השקפים, וסנכרון מרצים.

כאשר יצאתי להתכונן כדי לעזוב את הבית בין 17:00 ל-17:30, אלון אלטמן צילצל אליי. הוא הזכיר לי מספר דברים חשובים שאדי צריך לומר, שאל אם אנחנו מחלקים שאלוני משוב, ועוד כמה
דברים כאלה. אני ביקשתי ממנו לדבר כבר עם אדי בעצמו יותר מאוחר ולהזכיר לו בעצמו. בקשר
לשאלוני המשוב אמרתי לו שזה מיותר משום שדבר ראשון זה מלאה את האנשים, ודבר שני זה
מכביד על מי שצריך לעבד את הטפסים ידנית לתוך המחשב. בכל מקרה, אחרי ששמעתי מה שאלון אמר, סיימתי להתלבש, בדקתי שלא שכחתי שום דבר, והלכתי לאוניברסיטה. (ברגל - אני גר
יחסית קרוב)

הגעתי לאדי כ-25 דקות לפני תחילת המצגת. שם דיברתי עם אדי וסיפרתי לו מה שאלון סיפר לי,
וגם התקשרתי לאלון כדי שהוא ידבר בעצמו עם אדי. במקביל לשיחה של אדי ואלון, הדבקתי מדבקות של לוח הזמנים של הסדרה בתל-אביב על הגלויות שחולקו.

אדי היה צריך ללכת לוודא שהמיקום של הסדרה נרשם נכון במקומות הנכונים, והוא סידר את
מחשב ההדגמות. אני ניגשתי לאולם (אודיטוריום לב) וסידרתי שם את המדבקות, את הגלויות ואת הדיסקים של אובונטו בערימה. דיברתי עם האנשים, וביקשתי מהם לקחת מדבקות וגלויות (זה היה חינם). ואז אחרי שהגיעו מספיק אנשים (כ-50 איש - פחות ממה שציפינו אדי התחיל בהרצאה).

הבעייה הראשונה שנתקלנו בה הייתה שלא היה למחשב אינטרנט. (זה כנראה פיצ'ר של האולם). אדי ניסה להראות את השקפים מהמחשב, אך גילה שלא שם אותם שם. הוא שאל אותי אם יש לי
אותם על מפתח ה-USB שלי, ועניתי לו שלא. אז הוא אמר שיסתדר בלעדיהם. אבל אז היה לי רעיון.

מייד ניגשתי למעבדת המחשבים של שרייבר, ניכנסתי לשם, וביקשתי מסטודנט שיכניס לחשבון
שלו. אחרי שתקעתי את המפתח במעגן ה-USB, הוא עלה על נקודת עגינה, והצלחתי לראות את הקבצים שם. עשיתי ssh לאתר שלי, שמתי את כל המדריך בארכיון, והורדתי אותו למחשב המקומי, בעזרת פיירפוקס. אז שמתי את הקובץ שם. אבל מנסיון עם מפתחות USB ידעתי שצריך
לעשות להם flushing, ולכן הוצאתי אותו ותקעתי אותו פעם נוספת. הקובץ לא היה קיים שם
- היה צריך לעשות unmount. אבל איך? חיפושים בגוגל לא הועילו, ובסוף שאלתי לעצתו של הסטודנט וקראתי באסופת השאלות והתשובות של הפקולטה באתר שלהם. שם הייתה פקודה
לעשות unmounting והיא עבדה. אז ניסיתי לעגון את המפתח מחדש כדי לראות שאכן התוכן שלו עודכן. ניסיתי מספר פקודות שהיו במסלולי הפקודות, אבל כולן נתקעו, אז ויתרתי על הרעיון. חוץ מזה, גם נתקלתי במצב שפיירפוקס קרס, וסביבת העבודה הייתה גנום שאותה
אני ממש לא אוהב.

שמח וטוב לב הלכתי עם המפתח שעליו קובץ הארכיון שמכיל את כל השקפים לאדי. סיפרתי לאדי
על כך באמצע ההרצאה, והוא ביקש ממני להתקין אותם. עכשיו השאלה היא - איך מעגינים את המפתח? המחשב (הנייד) של אדי הריץ דביאן ו-KDE. הפקודה "cdrecord -scanbus" הציגה
שני באסים של SCSI, שעל התקן 0 של אחד מהם היה ה-CD-ROM, ועל התקן 0 של השני מהם היה המפתח. אז איזה קובץ התקן הוא?

ניסיתי מספר דברים. לדעתי זה צריך היה להיות sdj שהיא האות התשיעית באלפבת הלטיני, אבל
ייתכן שלא ניסיתי אותו אלא רק את sdi ו-sdh. בכל מקרה, בסוף כשהסתכלתי ב-dmesg, ראיתי
שהקרנל מחפש דפי קידוד. הצלחתי לעלות את cp862, אבל iso8859-8 גרם לי צרות ולא מצאתי
אותו ב-"make menuconfig" של הקרנל (ראוי לציין שבמחשב ההוא "make xconfig" ו-"make gconfig" פשוט לא עבדו...). בסוף התייאשתי - במנדריבה אצלי בבית מעולם לא הייתי צריך לדאוג לדברים האלה בעגינת מפתחות USB. אדי הציע שאשתמש ב-LiveCD של אובונטו כדי לסדר את הכל, אבל המחשב נתקל בבעיית התקנה, עם שני תקליטורים שונים.

אז ממילא הגיע הזמן להפסקה, ואדי מהיר להוריד את השקפים מהמשרד שלו, שם היה יכול
לחבר את המחשב לאינטרנט. בהפסקה, דיברתי עם מספר אנשים כולל יוסף מלר, שהכרתי כבר מפגישה קודמת, ובחורה אחת שבסוף ישבתי לידה בחלק השני של ההרצאה, וחילקתי אובונטו לאנשים שהביאו גלויות (בלי המדבקות, כמובן.) בסוף התייאשתי וחילקתי את האובונטו
חופשי. הרבה אנשים רצו מדבקות מרובעות עם פינגו'ין אחרי שאזלו, אבל בסוף
נשארו רק סטיקרים לרכב.

אדי חזר עם המחשב, והציג את ההרצאה מהשקפים שלה. הוא הצליח לעבור על השקפים די מהר וכיסה את רוב הנקודות החשובות. הייתה בעייה קטנה, שמעבר לקישור שנגמר ב-/ גרם להציג את תוכן הקישור על ההארד-דיסק במקום את הקובץ index.html שבתוכו. ניתן היה לפתור
זאת עם Alias קטנטן של אפאצ'י, אך לא היה זמן לכך.

אני די מאשים את עצמי בכל התקלים האלה. אני צריך לדאוג שלהרצאות שאני יוצר (במערכת שכתבתי בשם Quad-Pres), יהיה אפשר ליצור ולהעלות ארכיון שמתאים להארד-דיסק, ולעדכן אותו בצורה חלקה. האמת היא שזה לא יהיה קשה כל כך.

בכל מקרה, ההרצאה סך-הכל הייתה די בסדר. בזמן החלק השני ישבתי ליד אותה בחורה,
שישבה ליד יוסף, ודיברנו הרבה והפרענו קצת לאדי. בסוף ביקשתי ממנה שתרשום לי את
האמייל שלה ונדבר כבר בו. כשהגיעה ההפסקה, נשארתי מאחורה כדי לקחת את הדברים וגם כדי
שנוכל להתאסף כדי ללכת לבית-קפה. הבחורה שישבתי לידה הייתה צריכה לחזור לכפר-סבא באוטובוסים אז המלצתי לה, שלא לבוא איתנו.

בסוף הלכנו לבית הקפה, אני, יוסף מלר, מתכנת בשם שימי שהיה מוכר לי כבר מפגישות קודמות, בחורה בשם גליה (ראו את <a href="http://zgugiot/">הבלוג שלה ושל בחורה אחרת</a>), ועוד בחורה, ששכחתי את שמה. זמן קצר אחרי שהתיישבנו, שימי היה צריך ללכת, והשאיר את ארבעתנו לבד. עד כמה שזכור לי זאת הייתה הפעם הראשונה בפגישת בית-קפה שלאחר הרצאה של תלוקס שבה נכחו בנות (ועוד 50% מהנוכחים...), ועוד בהתחשב בעובדה שפעם באו
8 אנשים לפגישה כזאת.

ראוי לציין שאני לא שמתי לב לנוכחות של חברי הגרעין הקשה של תלוקס בפגישה הזאת, או
בהרצאה שלפניה. אני בא לפגישות גם אם הנושא לא כל כך מעניין אותי, סתם בשביל החברותא. ייתכן גם שההפסקה הארוכה נתנה את אותותיה במניין החברים הקבועות.

בכל מקרה, יוסף, גליה, הבחורה האחרת ואני, התחלנו לפטפט, ואז הזמנו אוכל וקפה,
המשכנו לפטפט, האוכל הגיע, המשכנו לפטפט, אני הזמנתי תה (היה די קר בחוץ, ושתיתי מים קרים מקנקן מים שהזמנתי ולכן הזמנתי תה צמחים כדי להתחמם), והמשכנו לפטפט. דיברנו על נושאים רבים. ביניהם:

<ul>
<li>
<p>
דיברנו על עיצוב עמודי HTML בעזרת טבלאות כנגד עיצוב בעזרת דיבים ו-CSS. אני אמרתי שעיצוב טבלאי כל עוד לא משתגעים עם הטבלאות, הוא אפילו משהו שקוראי מסך ומכשירי ברייל לאנשים עם מוגבלויות מתמודדים איתו מצוין, ואין לי ממש טענות נגדו. אולם אני מעדיף שימוש ב-divים משום שהם יותר גמישים, ומאפשרים החבאת אלמנטים של הדף להדפסה וכו, וכן עיבוד יותר נוח של הדף בעזרת CSS, XSLT, וטכנולוגיות XML אחרות.
</p>
<p>
כתוצאה מכך בחורה אחת שאלה "מדוע שמישהו ידפיס את הדפים באתר ?", ואנו ענינו לה שלפעמים זה דרוש ואף רצוי. (כמו שאני מדפיס את אחד הדפים מהוו'יקי של פייתון לפני כל פגישה).
</p>
</li>
<li>
מסתבר שיוסף עשה בצבא קורס קצינים, ושרת במשך שבועיים כקצין. זאת עד שנפגע בראשו
מכדור בתאונת אימונים. כתוצאה מכך, הוא שהה בבית-חולים, ואחר-כך קיבל
פטור משרות. זאת הסיבה שעד היום הפנים שלו מעוותות. למזלו, התפקוד המוחי שלו נשאר
תקין לחלוטין (לפחות לפי מיטב התרשמותי).
</li>
<li>
<p>
גליה למדה לתכנת בגיל 8 אחרי שקיבלה מחשב Apple II. אני למדתי בגיל 10, אבל התחלתי שנתיים לפניה מבחינה כרונולוגית. היא זכרה את החוברות של מחשבת לבייסיק, אבל טענה שחוברת 4 כבר לא הייתה רלוונטית מבחינתה כי היא דיברה על DOS. אחח! אלה היו הימים.
</p>
<p>
בצבא, גליה עברה הכשרה כמפעילת מערכות מחשב, ושם למדה (או לימדה את עצמה) UNIX, תכנות C Shell, עבודה על Mainframes וכו. היו לה לא מעט סיפורים מהצבא. ("-- זהו מיינפריים - זה המחשב הכי חזק שלנו. -- אבל זה טקסט!")
</p>
<p>
כרגע היא תלמידה למדעי המחשב, שיודעת כבר שפת סי די טוב, וגם
עובדת ב-ASP על חלונות. אני המלצתי לה ללמוד פרל, והיא אמרה שהיא התחילה ללמוד אך
אין לה מה לעשות עם זה. המלצתי לה פשוט לתרום למודולים של סי-פאן. סיפרתי לה על
<a href="http://qa.perl.org/phalanx/">פרוייקט הפאלאנקס</a>
ועל הנסיון להעלות את ה-Kwalitee (עיחות?) של מודולים בסיפאן, שתרומה של כל
אחד למען מטרה חשובה זאת, תתקבל בברכה.
</p>
<p>
גם המלצנו לה ללמוד ולעבור ל-Bash במקום csh, והפנינו אותה למאמר "csh considered harmful", מאת טום כריסטיאנסן, שידוע כאיש מספר 2 בעולם הפרל.
</p>
</li>
<li>
דיברנו על המודול HTML::Widgets::NavMenu שלי. סיפרתי לה איך התחלתי מהמודול של יוסף,
הכנסתי בו שינויים, כתבתי מחלקות יורשת, ועוד לוגיקה משלי, ואחרי קצת זמן, נשארתי עם קוד שכולו היה מקורי שלי, ללא תלות בקוד של יוסף. אז יוסף אמר להן שזה "קוד פתוח בפעולה". :-)
</li>
<li>
<p>
לגליה היו מספר רב של סיפורים על שהותה באריזונה כשהייתה בכיתה ט'.
</p>
<p>
כשהייתה שם היא ביקשה מאמה להתחבר לאינטרנט, אבל היא לא רצתה
בגלל שחששה שתתמכר. אבל אז היא נרשמה לקורס טכנולוגיה בתיכון שלה, שחייב אותה שיהיה לה חשבון באינטרנט. אז אמה הסכימה ואז היא באמת התמכרה. היא גם סיפרה שאמריקאים
נוצרים (אם כי ייתכן שלא ממש דתיים) לא ידעו מה המשמעות של חג הפסחא. הם רק צבעו ביצים
ואכלו שוקולדים, אך לא ידעו שזה החג בו ישו כביכול נצלב ועלה השמיימה.
</p>
<p>
בקיצור שמח.
</p>
</li>
<li>
<p>
דיברנו על העובדה שרוב האמריקאים שכותבים באינטרנט כותבים באנגלית מצוינת, בעוד שלרוב
הישראלים המקוונים יש הרבה שגיאות כתיב, שלא לדבר על שגיאות דקדוק, תחביר וסגנון. זה
אכן די עצוב, לדעתי. מה שעצוב עוד יותר הוא שחלק גדול מהאנשים הקולניים ביותר, לא חושבים שזה חשוב להקפיד על דברים כאלה. כאשר
<a href="http://www.whatsup.org.il/modules.php?op=modload&name=News&file=article&sid=3183">פורמסה ידיעה על המסמך שכתבתי על טעויות נפוצות בעברית בוואטסאפ</a>,
היו אנשים רבים שטענו (באופן מתלהם למדי) שזה מסמך מיותר ושאין פסול לדבר עברית כך.
באוגוסט פינגו'ין האחרון מישהו אמר שהוא מעדיף שאנשים יכתבו אמיילים בעברית קלוקלת מאשר באנגלית תיקנית. וגם כשניסיתי להסביר לאנשי פיתוח באדובה שדייקסטרא טען שאנשים שמתיימרים להיות מתכנתים טובים, צריכים להתבטא באופן טוב, (עד כדי כך שהוא מעדיף שהמתכנתים שלו יהיו בוגרי אנגלית מאשר בוגרי מדעי-מחשב.), הם לא הסכימו אותי ואמרו
שיש הרבה מתכנתים מצויינים שמתבטאים באנגלית קלוקלת. אני מעולם לא הכרתי מתכנת שממש
הערכתי שהאנגלית שלו הייתה לא טובה. (כולל מתכנתים שאנגלית אינה שפת האם שלהם.) בד"כ אנגלית לא טובה, מעידה כמעט אוטומטית על בורות וחוסר-יכולת.
</p>
<p>
אני מודה שאף שאני משתדל לכתוב באנגלית טובה, עדיין יש לי טעויות רבות, מכיוון שזאת
אינה שפת האם שלי. האיות האנגלי הוא מעצבן וחסר כל הגיון, ובד"כ ב-IRC וכו, אני בונה
על העובדה שיש לאנגלית ייתור רב, ואנשים כמעט תמיד מבינים מה אני רוצה להגיד.
</p>
</li>
<li>
<p>
דיברנו על העובדה שאני רוצה לאחד את מפגשי הפרל והפייתון. גליה סיפרה על הפרגמנטציה של
עולם המדע הבדיוני בארץ. עם העמותה למדע בדיוני, הטולקינאים, חובבי "מסע בין כוכבים",
חובבי "באפי" (!), חובבי הקומיקס, וכו. ואין להם מספיק חגים בשביל כל האירועים שלהם.
</p>
<p>
אני מעדיף שזה לא יקרה עם פרל ופייתון ונוכל אפילו לכלול את PHP, רובי, Tcl (יש עוד
מספר ישראלים שמשתמשים בה), וכו. כך ייתפס לנו פחות יום אחד בשבוע, וגם תהיינה הרצאות
יותר מגוונות.
</p>
<p>
מספר אנשים שדיברתי איתם על כך, טענו שפרל ופייתון אלא "דתות" ולכן זה לא יעזור. לדעתי, פרל ופייתון הן טכנולוגיות ותרבויות, אך בפרוש לא דתות. יש אנשים שמתנהגים
באופן דתי במובנים מסוימים, אבל זה קיים בכל תחום אפשרי. איחוד שני המועדונים והפיכתם
למועדון גג לשפות דינמיות, בהחלט יקדם אותם לדעתי.
</p>
</li>
</ul>

<p>
טוב, ברברתי כבר די הרבה. זמן קצר אחרי שהזמנתי תה, הזמנו חשבון, שילמנו והתפזרנו.
יוסף גר קרוב לשם אז הוא הלך ברגל. אני ליוויתי את גליה למכונית שלה (היא חנתה בקצה המערבי של האוניברסיטה לייד הפקולטה למדעי המחשב), ואז היא נתנה לי טרמפ הבייתה לרמת-אביב גימל.
</p>
<p>
מסקנות: היה טוב וטוב שהיה. ההרצאות הבאות תתקיימנה בשרייבר, שם יש מחשבי NT עם אינטרנט (מהם אפשר להתחבר למחשב לינוקס מרושת בעזרת VNC או Remote X וכן לגלוש באינטרנט) כך שזה יהיה יותר קל. ההרצאה הבאה היא "לינוקס לתלמיד ולסטודנט" (לאו
דווקא של מדעי המחשב), שנותן אותה שגיב ברהום. הסתכלתי על השקפים והם בהחלט מצאו חן בעיניי, והולכות להיות גם הדגמות רבות.
</p>
<p>
כדאי גם לנסות להשיג לפטופ עם כל הדברים כגיבוי. בינתיים קיבלתי היום את הדיסקים של אחד 2006 (גרסת TEST), וכאמור יש עדיפות למי שמביא גלויות. ישנן הרבה גלויות שאני
אחלק מעתה ברחבי הקמפוס והסביבה, ואם מישהו רוצה להתנדב כדי לחלק אותן, שיצור איתי קשר.
</p>
<p>
עוד משהו שאני רוצה לעשות הוא לתרום מספר דיסקים של "The Open CD" לספרייה הציבורית המקומית, וכן להעביר מצגת הדגמה של לינוקס ותוכנה חופשית, עם לא מעט יחצ"נות לבית
הספר היסודי המקומי. כל מסע של אלף מילין צריך להמשיך בהרבה צעדים קטנים.
</p>
