<p>
לאחרונה היו בעולם הפרל מספר לא קטן של ידיעות שראויות לציון. זהו מקבץ של הידיעות שלכדו את עיני. מקווה שתהנו.
</p>

<ol>
<li>
<p>
<a href="http://perlbuzz.com/2008/12/higher-order-perl-available-for-free-download.html">הספר "Higher-Order Perl"
זמין כעת להורדה חינמית</a> - מרק ג'ייסון דומינוס (מומחה
ומרצה ידוע לפרל שהיה גם אורח הכבוד של YAPC::Israel::2003 ) פרסם לפני מספר שנים ספר בשם "Higher-Order Perl", שזכה להערכה רבה מצד הקהילה, והבטיח שיהיה זמין באינטרנט. לפני ימים אחדים הוא עמד לבסוף, והעלה את קבצי ה-PDF וקוד המקור של הספר לאתר
שלו.
</p>
<p>
ראוי לציין שתנאי הזמינות של הקבצים אינם חופשיים, ובעוד שהם מאפשרים הורדה, הם אינם מאפשרים למשל הפצה מחדש.
</p>
</li>
<li>
<p>
<a href="http://perlbuzz.com/2008/12/perl-589-is-out.html">גרסה 5.8.9 של פרל שוחררה</a> -
זוהי גרסת תיקוני באגים ועדכוני מודולים לענף 5.8.x של פרל, שכבר מיושן יחסית בשל הזמינות של perl-5.10.0, שיצאה לפני חודשים אחדים. צפוי שלא יהיו עדכונים משמעותיים נוספים בענף 5.8 ושהגרסאות הבאות שתשוחררנה תתמקדנה בתיקון בעיות אבטחה.
</p>
</li>
<li>
<p>
<a href="http://perlbuzz.com/2008/12/perl-5-source-repository-now-hosted-on-github.html">מאגר ניהול הגרסאות של פרל 5 עבר ל-git</a> -
מזה מספר שנים, מערכת הניהול שפרל 5 השתמשה בה הייתה
<a href="http://en.wikipedia.org/wiki/Perforce">מערכת Perforce הקניינית</a> שככל הנראה נבחרה בזמנו
בשל העדר אלטרנטיבות חופשיות באיכות הולמת. מאז קמו מספר
אלטרנטיבות טובות והוחלט להגר את הקוד למערכת אחרת. היו שני מאמצים עיקריים להמרה של ההיסטוריה ל-git ול-subversion, אבל זה של subversion הוזנח, ובסוף הוחלט לעבור ל-git.
</p>

<p>
הוחלט שכדי שהמעבר יהיה חלק ככל האפשר, יש לדאוג לשחרר את perl-5.8.9 קודם לכן, וזאת הסיבה שהוא התעכב כל-כך. אבל כעת
הפיתוח של פרל 5 נמשך בגיט, שהיא מערכת ניהול-גרסאות פתוחה
וחופשית ומאפשרת זמינות של מאגר הגרסאות לכל המפתחים והתורמים.
</p>
</li>
<li>
<p>
<a href="http://use.perl.org/~jj/journal/38153">קוד המקור
של perldoc.perl.org שוחרר</a> -
מרבית המתכנתים של פרל מכירים היטב את האתר
<a href="http://perldoc.perl.org/">perldoc.perl.org</a>
שמכיל גרסאות מקוונות של התיעוד שבא עם פרל. לאחרונה יוצר האתר ג'ון אלן שיחרר את קוד המקור שלו לציבור. (אני כבר הספקתי להוריד אותו ולגלות בו מספר באגים ואף לשלוח תיקון.) קוד המקור זמין תחת הרישיון החופשי Artistic License 2.0.
</p>
</li>
</ol>
